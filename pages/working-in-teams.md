# Om teamarbeid

Vi har samlet en del informasjon fra de siste år som er veldig nyttig å
få med seg. Ikke nøl å spørre studentassistentene og faglærerne hvis du
lurer på noe!

Hvorfor teams?
--------------

Å jobbe sammen i et team er ikke bare en forberedelse for yrkeslivet
senere, det er i seg selv også et viktig virkemiddel for god læring.
Dere kommer med forskjellig kunnskap, og det går lettere å løse
oppgavene i felleskap. Dere lærer av hverandre, både når dere kan stille
spørsmål, men spesielt når dere forklarer sammenheng til hverandre. Når du klarer å formidle kunnskap til andre, ser du om du virkelig har forstått noe.

Teamstørrelse
-------------

Vi har eksperimentert med forskjellige teamstørrelser. Fire er for
mange, siden det er vanskelig å jobbe sammen foran samme skjerm. Det
skjer da ofte at teamet faller fra hverandre i to par som jobber hver
for seg. Team med kun to studenter derimot er veldig utsatt for hvordan
de to fungerer sammen. Vi har derfor valgt en mer stabil størrelse som
ligger på tre. Tre i samme team fungerer bra foran en skjerm og har en
god gruppedynamikk. Det eneste som kan skje er at en av de tre havner
utenfor teamet hvis de to andre er veldig ivrige. Så vær litt oppmerksom
om det skjer.

Roller i et team
----------------

Det er naturlig at noen liker noen oppgaver bedre enn andre. Noen liker
for eksempel å planlegge og organisere, mens andre foretrekker å jobbe
litt mer for seg selv og siden spleise resultatene. Noen må snakke mens
de tenker mens andre må tenke for seg selv først. Noen er vant med å
skrive kode i en editor mens det er uvant for andre.

Konkret i laben vil det ofte være slik at noen betjener en datamaskin
der utviklingen skjer, mens andre skriver protokoll eller leter etter
informasjon. Påse at dere bytter rollene i mellom.

Hvordan blir det gøy?
---------------------

Hemmeligheten bak en oppgave som er gøy er at den er akkurat passe
krevende. Mellom for vanskelig og for lett finns det et punkt som kalles
for *flyt*. Hvis en oppgave er for vanskelig blir man frustrert. Og hvis
den er for lett er den rett og slett for kjedelig.
Figuren nedenfor illustrerer dette. Målet med kurset
er at oppgavene dere får skal være akkurat passe. Hverken for vanskelig
eller for lett.

Vanskelighetsgraden vises på x-aksen, og y-aksen viser læringsutbytte.
Hvis det er for lett, lærer du ingenting og det er slett ikke gøy. Hvis
det er for vanskelig, skjønner du ingenting og lærer heller ikke noe.
Målet er at det skal være akkurat passe.

<img src="https://www.iik.ntnu.no/ttm4175/wp-content/uploads/2018/07/vanskelighetsgrad-1024x397.jpg" alt="" width="660" height="256" class="alignnone size-large wp-image-65" />

Den oransje kurven viser at læringsutbytte er høyest når oppgaven er
akkurat passe i vanskelighetsgraden. Men siden dere er ganske
forskjellige og har forskjellig forkunnskap, vil noen oppfatte samme
oppgave som veldig krevende, mens noen andre vil oppfatte samme oppgave
som kjedelig. Så hva skal du gjøre hvis du ikke er så heldig og havner
akkurat i midten?

Hvis du synes oppgavene er for vanskelige:

-   Spør om hjelp. Kanskje noen i ditt team vet svaret. Du har kommet
    inn i studieprogram siden du er smart nok, det at du ikke vet noe i
    første semester er ikke noe å bry seg om.
-   Påse at du forbereder deg godt til ukene, med materialet vi
    tilrettelegger på forhånd. (Forberedelse varierer fra uke til uke.)
-   Si ifra til studentassistentene og faglærer. Det er ikke flaut.
    Faget er et introduksjonsfag, og nettop tenkt for å komme i gang.
-   Noen labboppgaver kan du repetere eller jobbe med også utenfor
    labtimene som er satt av.
-   Snakk med faglærerne om det er noe du kan gjøre for å bli mer
    trygge.

Hvis du synes oppgavene er for lette:

-   Snakk med de andre i teamet. Hvis de trenger hjelp, bør du fokusere
    på formidling. Det kan være veldig gøy å forklare noe til andre, og
    det er en del av faget.
-   Noen oppgaver gir frihet til å velge ekstra utfordringer.

Hvordan skal dere få hjelp?
---------------------------

Noen av oppgavene krever at dere finner løsninger selv, noen ganger ved
å lete etter informasjon på internett. Å finne løsninger på noe som er
ukjent for dere blir veldig vanlig når dere skal ut i jobb uansett.
Derfor, når dere møter en utfordring, prøv følgende:

1.  Prøv å finne svaret selv ved et søk på nettet. I mange oppgaver
    forventer vi det.
2.  Spør et annet team.
3.  Spør en studentassistent.